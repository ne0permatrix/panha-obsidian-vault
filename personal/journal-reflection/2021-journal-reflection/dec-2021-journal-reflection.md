# Sample
#### Title

**I am grateful for:**

**Result or progress I am proud of:**

**Reflection or Revelation:**

# 03/12/21
#### First Time at Agriculture Cooperative
តាំងពីពេលចាប់ផ្តើមមកដល់ថ្ងៃនេះ ខ្ញុំមិនទាន់ជាបានយល់ដឹងស៊ីជម្រៅ មានចំនេះដឹងជ្រៅជ្រះឬមានបទពិសោធក្រាស់ក្រែលក្នុងវិស័យកសិកម្មនៅប្រទេសយើងប៉ុន្មាននៅឡើងទេ។ គិតមកដល់ត្រឹមថ្ងៃនេះ ខ្ញុំបានប្រលោកក្នុងវិស័យនេះបានប្រមាណជាជិតមួយឆ្នាំកន្លះហើយ។ ចំណាប់អារម្មណ៍របស់ខ្ញុំដំបូងឡើយផ្តើមចេញពីគំរូភាពនិងសាច់រឿងរបស់កសិករក៏ដូចជាចលនាកសិកម្មធម្មជាតិផ្សេងៗនៅក្រៅប្រទេសដែលទទួលបានពីការសិក្សាស្រាវជ្រាវតាមបណ្តាញអ៊ីធឺណែតនិងឯកសារផ្សេងៗ។																													

មុនពេលខ្ញុំធ្វើជាមួយ CPSA ខ្ញុំបានធ្វើការងារកសិកម្មខ្លះជាមួយ VitaminAir បានរយៈពេល ១១ ខែ។ គំនិតដែលខ្ញុំទទួលបានពីការស្រាវជ្រាវតាមប្រព័ន្ធអ៊ីធឺណែតនិងឯកសារផ្សេងៗគឺពុំទាន់សូវមានអ្នកដឹង ជឿហើយដឹកនាំធ្វើនោះទេ។ ដូច្នេះហើយពេលរាល់ពេលដែលខ្ញុំលើកនិយាយគំនិតទាំងនេះទៅកាន់អ្នកដទៃគឺតែងតែមានកត្តារារាំងនិងកំលាំងប្រឆាំង។ 

ឧទាហរណ៍ ខ្ញុំធ្លាប់និយាយទាក់ទងនិងគំនិតធ្វើអាជីវកម្មសង្គមរបស់ Prof. Yunus ទៅកាន់សមាជិកគ្រួសារក៏ដូចជាអ្នកដែលខ្ញុំស្គាល់ ដែលក្នុងនេះគាត់បានដឹកនាំបង្កើតគំនិតធ្វើអាជីវកម្ម បង្កើតក្រុមសន្សំ និងផ្តល់កម្ចីលក្ខណៈមីក្រូហិរញ្ញវត្ថុដោយផ្ទាល់ជាមួយអ្នកជីវភាពក្រខ្សត់ ខ្វះដើមទុន ខ្វះធនធាន ខ្វះចំនេះដឹង ដើម្បីជួយលើកស្ទួយកម្ពស់ជីវភាពពួកគាត់ ដោះស្រាយបញ្ហាសង្គមនិងបញ្ហាបរិស្ថាន។ អ្វីដែលខ្ញុំទទួលបានជាការឆ្លើយតបពីសំណាក់មិត្តភក្តិក៏ដូចជាសមាជិកគ្រួសារសាច់ញាតិគឺបទពិសោធនិងសាច់រឿងរបស់គម្រោងអង្ការនិងស្ថាប័នផ្សេងៗដែលបានអនុវត្តធ្វើនៅកម្ពុជាហើយទទួលបរាជ័យមិនអាចដំណើរការវែងឆ្ងាយទៅមុខឬករណីខ្លះ ទទួលជោគជ័យប៉ុន្តែឃ្លាតចាកពីគោលគំនិតដើមក្នុងការជួយប្រជាពលរដ្ឋក្រីក្រហើយប្រែក្លាយទៅជាក្រុមហ៊ុន សហគមន៍ឬស្ថាប័នដែលផ្តោតទៅលើតែផលជំនេញសម្រាប់បុគ្គលផ្ទាល់ខ្លួន។ 

ពេលឭអំពីរឿងអវិជ្ជាមានទាំងអស់នេះ វាធ្វើឲ្យខ្ញុំបាក់ទឹកចិត្តឬអស់សង្ឃឹមខ្លះដែរនៅពេលដំបូង។ ប៉ុន្តែខ្ញុំចេះតែមានកូនចិត្តមួយថា ប្រលោកធ្វើសិនទៅឲ្យបានឃើញជាក់ស្តែងផ្ទាល់ភ្នែកខ្លួនឯងមុននិងទទួលយកអ្វីដែលគេនិយាយថាជាការពិត។ ខ្ញុំប្រាប់ខ្លួនឯងថា យកពេលវេលាចុះហាត់ការជាមួយសហគមន៍មួយឆ្នាំហ្នឹងដើម្បីសិក្សាដកពិសោធន៍ឲ្យស៊ីជម្រៅហើយរកចម្លើយឲ្យឃើញថាតើវាពិតជាគួឱ្យអស់សង្ឃឹមមិនមានអ្វីអាចកែប្រែបានពិតដូចអ្វីដែលឭគេថាមែនឬ? 

សំណាងល្អបន្ទាប់ពីខ្ញុំបានចុះមកផ្ទាល់ក្នុងសហគមន៍កសិកម្មមួយក្នុងខេត្តកំពុងចាម ខ្ញុំបានស្តាប់រឿងរាវនៃកំណរកំណើតសហគមន៍និងប្រវត្តិចាប់ផ្តើមរបស់សមាជិកគោលរបស់សហគមន៍។ ដំណើររឿង ឧត្តមគតិ ផ្នត់គំនិត ចក្ខុវិស័យ សេចក្តីក្លាហានហ៊ានធ្វើអ្វីដែលអ្នកជុំវិញខ្លួនមិនជឿថាធ្វើបាន ការលះបង់ដើម្បីប្រយោជន៍រួម និងការតស៊ូរបស់ពួកគាត់ដើម្បីប្រែខ្លួនពីកសិករគ្មានចំនេះដឹង គ្មានធនធាន គ្មានសមត្ថភាពមកជាថ្នាក់ដឹកនាំផ្តួចផ្តើមបង្កើតសហគមន៍កសិកម្មហើយធ្វើការអភិវឌ្ឍន៍ជាបន្តបន្ទាប់រហូតបានមកត្រឹមសព្វថ្ងៃពិតជាធ្វើឲ្យខ្ញុំភ្លឺភ្នែកហើយលើសពីនេះអាចឱ្យខ្ញុំរកឃើញនូវសេចក្តីសង្ឃឹមដើម្បីបន្តរដើរឆ្ពោះទៅរកចក្ខុវិស័យដែលខ្លួនមាន។